---
layout: post
category: CLANKY
title: "Rozhovor s lídryní karvinských Pirátů Zuzanou Klusovou"
date: 2018-08-01T10:21:23.824Z
author: Alena Klocová
image: posts/zuzana-klusova.jpg
tags:
  - komunální volby
  - rozhovor
  - Klusová
---


## Odliv lidí z regionu musíme zastavit!

### Co si myslíš o trendu odlivu lidí ze slezských měst? Čím je způsobený?

> Odliv lidí je spojen s velkými změnami, kterými ostravsko-karvinský region prochází. Lidé sem přišli za prací v hutích, na šachtách, v těžkém průmyslu obecně. Teď ale toto úzké zaměření regionu a dlouholetý útlum v něm přináší obrovskou nejistotu a obavy o budoucnost. Fakt, že tady máme nejnižší mzdy, vysoké náklady na bydlení kvůli monopolnímu postavení RESIDOMO a ještě musíme většinu roku dýchat vzduch, který překračuje zákonem stanovené limity, celkem přirozeně v mladých lidech vzbuzuje touhu založit si rodinu někde jinde. Je třeba jim ukázat, že slezská města nabízejí spoustu možností, jak si plnit sny. 
 
### Co je podle tebe v silách města? Mohou skutečně odliv obyvatel zastavit? 

> Samozřejmě, že mohou. Ale musejí přemýšlet, proč lidé odchází a čím je motivovat, aby zůstali. Karviná se musí změnit, najít novou vizi, moderní tvář, to bude největším úkolem politiků pro další období. Vizi města, které bude moderní, v němž stojí za to žít, kde máte šanci dělat to, co vás baví a dostat za to taky dobře zaplaceno. Ukázalo se, že investiční pobídky jsou mnohdy slepá ulička. Montovny nejsou recept na prosperitu, ani vysokou kvalitu života v regionu. Podpora, která byla směřována pro automobilové koncerny, by se měla přesměrovat do sektoru malého a středního podnikání. Raději 20 menších českých firem, než jeden velký zahraniční investor, jehož zisky putují za hranice našeho  města i státu. Musíme prohloubit spolupráci soukromého a veřejného sektoru, kdy stát zajistí dostatek kvalifikovaných lidí a firmy si je budou hýčkat. 

### Co už děláte, nebo dělat plánujete v následujícím volebním období? 

> V Karviné jsme představili originální projekt Žij svůj sen v Karviné. Jeho cílem je ukázat, že i tady si lidé mohou plnit své sny, že proto nemusí opustit své kořeny a mířit do Prahy nebo do Londýna. Peníze jsme nasbírali v rámci participativního rozpočtu pirátské strany, složili se na něj Piráti z celého Česka. Videosoutěž bude ukončena 31. srpna  a my se těšíme na výsledky. Obrací se na nás spousta lidí s tím, že jsou v Karviné rádi a že jim vadí negativní nálepka, kterou město má. Společně ji změníme, ten proces už se podařilo nastartovat si myslím a funguje to. Jen dát lidem příležitost, podpořit je, zapojit. Koukněte se na web www.zijsvujsenvkarvine.cz. 
 
### A co by mohl dělat kdokoli další, například školy, zaměstnavatelé či jiné instituce...?

> Především spolupracovat, naslouchat si a snažit se přicházet s originálními nápady. Školy by se měly otevřít moderním výukovým metodám, vést žáky k samostatnosti, zodpovědnosti, aktivitě a kritickému myšlení, protože právě tyto vlastnosti dnes hrají prim, co se týče uplatnění na trhu práce.  Firmy by se měly otevřít flexibilním úvazkům, vyhovět více potřebám rodičů vracejících se po rodičovské, spolupracovat se školami, vychovávat si šikovné absolventy a město by mělo fungovat jako pomocník a prostředník, který bude tuto spolupráci zprostředkovávat a podporovat všemi dostupnými prostředky. 





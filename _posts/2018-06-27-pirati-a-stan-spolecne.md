---
date: 2018-06-27
category: blog
tags: volby 2018
layout: post
title: Hnutí STAN a Piráti jdou v Karviné do voleb společně
author: Michal Klus
authorId: michal.klus    # uid nekoho z _people (nepoviné)
image: posts/aktualita1-1024x671.jpg
---

**K sestavení společné kandidátky hnutí Starostové a nezávislí (STAN) a Pirátské strany došlo před
podzimní komunálními volbami v Karviné. Lídrem bude předseda tamního hnutí STAN Petr
Letocha. Za hlavní bod programu si obě politická uskupení dala zastavení odlivu obyvatel z města.**

„Rozhodli jsme se pro společnou kandidátku, protože jsme přesvědčeni o tom, že jak Starostové a
nezávislí, tak Piráti v Karviné zastupují šikovné a pracovité lidi, kteří se chtějí aktivně podílet na
rozvoji našeho města,“ uvedl kandidát na primátora Petr Letocha s tím, že prioritou společného
programu je proměna Karviné v město, které svým obyvatelům nabízí nové a atraktivní příležitosti.

Platí to jak pro oblast pracovních míst a dostupnosti kvalitního bydlení, tak pro podporu začínajících,
malých a středních firem či turistického ruchu v lokalitě tzv. Darkovského moře. Statistiky totiž hovoří
jasně. Za posledních deset let opustilo město více než 8 tisíc lidí. Zastavení jejich odlivu je výzva, se
kterou si dosud nevěděla rady žádná z politických reprezentací Karviné.

„Na řešení problémů Karviné máme velmi podobný názor, proto jdeme do voleb společně.
V zastupitelstvu určitě nechceme být pouze do počtu. Naopak věříme, že díky podpoře voličů
budeme mít výrazný vliv na to, kam se bude město v dalších letech ubírat,“ doplnila předsedkyně
Pirátské strany v Karviné Zuzana Klusová, která bude na druhém místě kandidátky.

Oba se dále shodují na tom, že městské vize, plány a hospodaření je třeba více otevřít občanům.
„Karviná si zaslouží originální a moderní projekty, kterými se změní zevnitř i navenek. Pro nás bude
důležitý například participativní rozpočet, ve kterém lidé vyberou projekty, do kterých má město
investovat. Zaměříme se však i na chytrá řešení,“ upozornil Petr Letocha, podle kterého to může být
například mobilní aplikace informující o dění a životě v Karviné.

Pro naplnění společných cílů a očekávání voličů je důležité také téma transparentnosti.
„Samozřejmostí je pro nás zavedení transparentního účtu města. Všichni také víme, že v rámci
programu Restart budou do našeho regionu plynout poměrně velké finanční prostředky. Chceme se
věnovat tomu, aby jejich použití bylo opravdu efektivní a pro Karvinou přínosné,“ zdůraznila Zuzana
Klusová.

Hnutí STAN a Pirátská strana v Karviné se v rámci společného programu budou zabývat také
rozšířením městského bytového fondu o startovací byty pro mladé rodiny, které často postrádají
motivaci ve městě zůstat. „Právě to bychom chtěli změnit. Podle nás je již na čase přestat Karvinou
vnímat pouze jako hornické město,“ dodal Petr Letocha.

- - -
